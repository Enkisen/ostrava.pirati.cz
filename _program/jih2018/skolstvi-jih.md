---
title: Školství
uid: skolstvi-jih
campaignCategoryUid: jih2018
campaignGroupUid: volby-2018
approved: #
garant: arnost.zidek
perex: >
  Školství na Jihu potřebuje systematické a kvalitní zabezpečení po finanční i personální stránce. Musíme školám pomoci od zbytečné byrokracie všude, kde to pravidla umožní. Propojíme různé stupně vzdělávání semináři, workshopy a dalšími společnými projekty.
order: 8
---

**Školství na Jihu potřebuje systematické a kvalitní zabezpečení po finanční i personální stránce. Musíme školám pomoci od zbytečné byrokracie všude, kde to pravidla umožní. Propojíme různé stupně vzdělávání semináři, workshopy a dalšími společnými projekty.**

<dl class="c-program-key-point-list">
  <dt>Společenský dopad vzdělání</dt><br />
  <dd>Uvědomujeme si, že kvalitní vzdělání populace je nezbytně nutné pro dlouhodobé fungování společnosti. Vzdělaní lidé jsou odolnější vůči mediální manipulaci všeho druhu. Dokáží si vytvořit zdravý osobní názor a stát si za ním, více jim záleží na okolním dění. Chceme, aby si lidé uvědomili, že není důležitý počet dosažených titulů, ale kvalita vzdělávání a občanské dovednosti, které během tohoto procesu získávají.</dd>
  
  <dt>Financování škol, jejich provoz a výběrová řízení</dt><br />
  <dd>Financování škol by mělo být transparentní a účelové, nemělo by se investovat jen proto, aby se něco investovalo. Školy musí získávat více peněz na revitalizace budov, vybavení učeben, jídelen a dalších prostor. Je potřeba, aby výběrová řízení byla provedena rozumně a transparentně. Záznamy veřejných soutěží by měly být veřejně přístupné.<br />
  Zasadíme se o to, aby v čele škol stáli odborníci, nikoli figurky dosazené politiky. Konkurzy na ředitele škol budou transparentní a výsledky těchto konkurzů budou pro radu městského obvodu závazné – vítěz konkurzu na ředitelské místo opravdu nastoupí. Členem výběrové komise by měl být také univerzitní pracovník, který se zabývá přípravou pedagogických pracovníků a má znalosti moderních vzdělávacích trendů.</dd>
  
  <dt>Vysokoškolská příprava učitelů, další vzdělávání a spolupráce škol</dt><br />
  <dd>Stárnutí jednotlivých učitelských sborů je alarmující. Nových absolventů pedagogických škol přibývá málo, často učí učitelé v důchodu. V některých oborech je učitelů kritický nedostatek a proto často učí učitelé bez aprobace. To se odráží zejména na kvalitě výuky jazyků, počítačového vzdělání, matematiky a v poslední době i fyziky. Podporujeme legislativní návrhy, které vedou k navýšení mezd ve školství. Vytvoříme databázi volných pracovních míst pro učitele a výchovné pracovníky, abychom pomohli školám, které hledají nové zaměstnance, i učitelům hledajícím pracovní uplatnění.<br />
  Je nezbytné zvyšovat kvalitu dalšího vzdělávání pedagogických pracovníků. Nabízených kurzů je mnoho, často však na úkor jejich kvality. Nekvalitní kurzy představují ztrátu času a neúčelně utracené peníze. Zasadíme se o to, aby se kvalita kurzů lépe kontrovala, například formou akreditace udělované univerzitami.<br />
  Rozšíříme spolupráci mezi jednotlivými stupni škol, tedy ZŠ a SŠ, resp. SŠ a VŠ, například formou různých přednášek, workshopů, společných projektů apod. Toto pomůže motivovat nevyhraněné žáky ke studiu a vyšším typům škol získat nové studenty. Chceme také podporovat nadané studenty napříč celou populací. Jedná se nám zejména o podporu specifického nadání jednotlivých studentů a rozvoj potenciálu každého z nich, tedy nejen ve vědeckých oblastech, ale také v oblastech umění, jazyků, sportu apod., aby mohli rozšiřovat své nadání a zájem o vybraný obor, např. formou mimoškolních aktivit ve spolupráci se středními a vysokými školami, sportovními oddíly nebo středisky volného času a dalších.</dd>
  
  <dt>Škola jako živý organismus</dt><br />
  <dd>Odmítáme bezhlavé rušení a slučování škol bez dostatečného průzkumu populační křivky a skutečné naplněnosti jednotlivých tříd a ročníků. Zasadíme se o snížení počtů žáků ve třídách – méně žáků znamená více prostoru pro individuální přístup, zejména ve třídách, kde jsou žáci se specifickými potřebami učení. Takoví žáci mají právo se vzdělávat s ostatními, ale právě v jejich případě je individuální přístup nejdůležitější. Přirozeného poklesu počtu žáků v jednotlivých ročnících je lepší využít spíše ke zkvalitnění výuky než k rušení škol.<br />
  Zlepšíme spolupráci mezi školami a OSPOD (orgán sociálně právní ochrany dětí). Rodiče dětí z vyloučených lokalit a ubytoven neposílají své děti do škol, nebo děti samy školu ignorují a mají několikasethodinové absence ve výuce, což se mimo jiné negativně odráží v jejich pracovní morálce v dalším životě. Je potřeba ve spolupráci s OSPOD hledat řešení jednotlivých případů.</dd>
  
  <dt>Méně byrokracie pro školy</dt><br />
  <dd>Je důležité, abychom snížili byrokratickou zátěž pedagogických i nepedagogických pracovníků. Často je spousta dokumentů vyžadována duplicitně v papírové i elektronické formě, nebo jsou některé dokumenty vyžadovány opakovaně i beze změny situace. To představuje obrovskou časovou zátěž všech školních zaměstnanců. Díky odstranění byrokracie získají školy více času, který mohou věnovat našim dětem.<br />
  Vytvoříme databázi dobrých nápadů školní praxe, kam by mohli kreativní učitelé psát své zkušenosti a inspirovat tak ostatní kolegy. Databáze by mohla zároveň sloužit jako pozvánka ke sdílení akcí a nápadů mezi jednotlivými školami v našem obvodu. Pomohlo by vytvoření městského či krajského webu, který by zastřešoval nejen tyto aktivity, ale poskytoval by i kontakty zapojených pedagogických pracovníků.</dd>
</dl>
