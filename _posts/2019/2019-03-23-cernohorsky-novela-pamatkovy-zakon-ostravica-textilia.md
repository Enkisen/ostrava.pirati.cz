---
layout: post
category: CLANKY
title: 'Soud rozhodl v kauze Ostravica-Textilia, blýská se na happyend. Potřeba systémového řešení ochrany památek ale přetrvává'
date: 2019-03-23T08:00:00.000Z
author: Zuzana Klusová
authorId: zuzana.klusova
image: posts/ostravica1.jpg
tags:
 - Ostrava
 - MOaP
 - Ekologie
 - Architektura
 - Ostravica
 - Lukáš-Černohorský 
---

Ostrava, 23. března 2019 - **Neuvěřitelných 19 let se vleče kauza módního domu Ostravica-Textilia, teď se snad blýská na happyend. Developerská firma Amádeus Real, která koupila budovy i okolní pozemky, prohrála soud o náhradu škody ve výši 1,5 miliardy a Ostravě se tak otevírá cesta k odkoupení budov a jejich proměně. Pro Piráty je to velké zadostiučinění. O záchranu této památky v centru města bojují od začátku svého fungování. Od podepisování petic a demonstrací se teď ale mají šanci posunout k systémovému řešení, téma přenesli na půdu parlamentu. Pirátský poslanec z Ostravy a dlouholetý bojovník za záchranu Textilie Lukáš Černohorský pracuje na novele památkového zákona.**

Právě pohnutý osud módního domu Ostravica-Textilia Lukáše Černohorského motivoval se zabývat zákony, které se vztahují k ochraně památek a kulturního dědictví. V březnu uspořádal seminář k tématu ochrany památek v kontextu nového stavebního zákon, kde Piráti představili svých 5 pilířů nové zákonné úpravy. Nad památkami v Česku se totiž vznáší Damoklův meč v podobě nového stavebního zákona.

> “Na stavební povolení si v Česku počkáte často několik let. To je problém, který samozřejmě trápí i Piráty. Snahu udělat přítrž dlouholetým průtahům ve stavebním řízení teď ale vláda použila jako záminku pro výrazný zásah do ochrany památek. To nechceme,”

vysvětluje pirátský poslanec Lukáš Černohorský. Piráti chtějí odmítnout stávající podobu stavebního zákona, Černohorský navíc plánuje předložit také novelu památkového zákona, která staví na následujících pěti pilířích:

1. **Transformace Národního památkového úřadu a změna jeho kompetencí** - Prosazujeme transformaci státní památkové péče tak, že kromě centrálního Národního památkového ústavu vzniknou také jeho krajské pobočky a detašovaná pracoviště ve městech. Tyto odborné instituce by měly za úkol nejen hodnotit a doporučovat, ale také přímo rozhodovat a vydávat závazná stanoviska. Tyto sloučené úřady zajistí chybějící odborné zázemí při posuzování žádostí v oblasti památkové péče, proces zrychlí a zjednoduší a ušetří peníze z obecních rozpočtů, protože budou financovány přímo ze státního rozpočtu.

2. **Zapojení spolků do ochrany památek** - Stávající zákon o státní památkové péči vůbec podíl spolků na ochraně architektonického dědictví nepředpokládá, to je podle Pirátů chyba. Česku to přímo ukládá Úmluva o ochraně architektonického dědictví Evropy.

3. **Pravomoc zabezpečit stavbu i bez souhlasu majitele** - Chceme dát orgánům památkové péče pravomoc reagovat při neplnění povinnosti vlastníků kulturních památek na stav ohrožení a zajistit nutné zabezpečovací práce. 

4. **Povinný výkup chátrajících budov** - Musíme lépe určit pravidla pro povinný výkup kulturních památek a regulovat chátrání kulturních památek. Jak? Například formou vyššího zdanění.

5. **Náhrady pro vlastníky památek a podpora** - Chceme znovu nastavit nejen povinnosti, ale také práva vlastníků památek a objektů v památkové chráněných územích včetně nároku na určité kompenzace. Považujeme za důležité hledat rovnováhu mezi zájmy státu a vlastníků.

Debatu o budoucnosti památek v kontextu nového stavebního zákona otevřeli 18. března na zcela zaplněném semináři, na němž vystoupili zástupci Ministerstva kultury, Ministerstva pro místní rozvoj i generální ředitelka Národního památkového ústavu, prezident ČNK ICOMOS nebo místopředseda Klubu za starou Prahu. Po ukončení diskusní části měli účastníci možnost prohlédnout si sérii informačních panelů o minulosti a současnosti některých významných staveb na území České republiky. Materiály si můžete prohlédnout [zde](https://pirati.cz/assets/pdf/panely-pamatky.pdf).

---
