---
layout: post
category: CLANKY
title: 'Záchrana památek? Piráti chtějí odpovědný přístup'
date: 2018-09-21T10:00:00.000Z
author: Lukáš Jansa
authorId: lukas.jansa
image: posts/ostravica1.jpg
tags: 'Ostrava Centrum Ostravica Textilia Bachner Architektura'
---

Ostrava se může pyšnit celou řadou památek, jejichž autory jsou slavní architekti – například komplex budov Ostravica Textilia postavený v letech 1911-1929 (architekti Deiningerovi, Neumann, Frommerová), nebo obchodní dům Bachner z roku 1933, který navrhl světoznámý německý architekt Erich Mendelsohn.

Současní zástupci města před volbami prezentovali veřejnosti svůj záměr vykoupit zchátralý komplex Ostravica Textilia a sestěhovat do něj agendu občanských průkazů, pasů, řidičských průkazů i dalších dopravně-správních činností. Zaráží nás, že tento nápad v posledních letech nikdo nezveřejnil. Navíc jsou plány města v rozporu s dřívějším záměrem vlastníka Boborase, který (společně s podnikatelem Zemanem) plánoval znovuotevření celého areálu s novým využitím v rámci projektu "Ostravica 2020". Ještě loni v prosinci prohlašovali, že dvě z budov otevřou do 2 let.

Pokud se tedy město neposunulo dál v jednání s vlastníkem, který chce budovy využít jinak, pak jakékoliv studie považujeme za nezodpovědný přístup a politický marketing z veřejných peněz. Stejně tak ODS nyní hlásající, že zastaví chátrání budov, byla 8 let součástí vládnoucí koalice v Ostravě a žádná snaha o záchranu budov nebyla z jejich strany patrná.

Piráti stáli v roce 2010 u zrodu petice za zachování Ostravice Textilie a dlouhodobě se podílí na veřejných akcích za její záchranu. Petice má nyní zhruba 7500 podpisů. V současné době se práce uvnitř budov obnovily a my vítáme jakékoliv snahy vlastníka o nápravu tristního stavu. Město by však mělo v každém případě usilovat o intenzivnější spolupráci s vlastníkem, který by měl garantovat opravení budov do určitého termínu. Zároveň navrhujeme, aby město hledalo společně řešení i pro přilehlé náměstí Dr. Edvarda Beneše, které spolu s budovami tvoří nedílný celek.

![alt text]({{ 'assets/img/posts/ostravica2.jpg' | relative_url }} "Zchátralý komplex budov Ostravica Textilia"){: .thumbnail}

Obchodní dům Bachner by si zasloužil nejen opravu původní fasády, ale zřejmě i nového majitele a oživení interiéru. Ani v tomto případě není známo, jak město řeší osud tohoto domu a zda se snaží o nápravu.

Podle Listiny základních práv a svobod vlastnictví zavazuje. Vlastníci takto cenných památek by se o ně měli zodpovědně starat a pokud to nedělají, potom na ně město musí vyvíjet tlak – a to třeba i tak, že využije možnosti uložit pokutu za zanedbání péče ve výši až 2 miliony korun. U takto cenných a chátrajících staveb by se mělo snažit i o odkup za rozumných cenových podmínek.

V budoucnu budeme občany detailně informovat o všech krocích vedoucích k záchraně budov Ostravice Textilie a domu Bachner. Věříme, že odpovědným a transparentním přístupem přispějeme k záchraně těchto památek.

![alt text]({{ 'assets/img/posts/ostravica3.jpg' | relative_url }} "Zchátralý komplex budov Ostravica Textilia"){: .thumbnail}

*Autorem fotografie vpravo je Antonín Dvořák/Kabinet architektury.*

---
