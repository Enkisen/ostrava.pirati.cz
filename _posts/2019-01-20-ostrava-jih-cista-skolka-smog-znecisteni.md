---
layout: post
category: CLANKY
title: 'Znečištěný vzduch se na Jihu zatím měřit nebude'
date: 2019-01-20T22:00:00.000Z
author: Pavlína Nováčková
authorId: pavlina.novackova    # uid nekoho z _people
image: posts/cista-skolka.jpg
tags:
  - Jih
  - Smog
  - Životní-prostředí
---
 
**Znečištěné ovzduší je jedním nejpalčivějších problémů, se kterými se současná Ostrava potýká. Ochrana životního prostředí je také jedním z ústředních témat, kterými se Piráti plošné zabývají. Ne jinak je tomu na Jihu, kde máme v programu hned několik bodů, jak špatný stav ovzduší zlepšit.**

Přestože jsme opoziční stranou, snažíme se náš program prosazovat a hledat shody napříč politickým spektrem. Proto jsme již na počátku volebního období předali radě městského obvodu návrh pilotního projektu s pracovním názvem *Čistá školka*.

Projekt si klade hned několik cílů:
*	rozšířit současnou síť stanic na měření škodlivin v ovzduší v obvodu
*	upozorňovat na aktuální stav znečištění
*	a zejména zvýšit mezi lidmi povědomí o závažných rizicích, která s sebou život v dlouhodobě znečištěném městě přináší

Konkrétně jsme navrhli rozmístit do škol a školek na Jihu mobilní měřící stanice, které budou upozorňovat děti, učitele a rodiče na aktuální stav ovzduší přímo v místě školy. Současně navrhujeme důraznou informační a mediální kampaň, která bude celým projektem provázet. Rodiče a široká veřejnost tak budou mít na očích tristní stav denně při vyzvedávání svých dětí ve školách. Z pohledu pedagogů pak jde o mimořádnou příležitost, jak obohatit výuku dětí všech věkových kategorií.

Mobilní měřící stanice je malá krabička o rozměrech cca 10 x 15 cm, která obsahuje čidla pro měření kvality ovzduší a SIM kartu, díky níž je zařízení neustále online a může tak odesílat naměřená data na internet. Pořizovací cena je mnohonásobně nižší než náklady na pořízení velkých měřících stanic ČHMÚ, naměřené hodnoty jsou nicméně stejně průkazné a  čidla podléhají stejné certifikaci.

Projekt jsme osobně prezentovali již na podzim loňského roku paní místostarostce pro školství tak, abychom navrhovaný pilotní běh stihli ještě během letošních smogových situací. Navíc jsme návrh předložili záměrně ještě před schvalováním rozpočtu na letošní rok, aby bylo možné na něj alokovat potřebné finanční prostředky. Rada obvodu se nicméně rozhodla projednání návrhu odložit až na lednové zasedání, tudíž se náš požadavek už nemohl dostat do rozpočtu, který byl schvalován na prosincovém zasedání zastupitelstva. Minulý týden naše obavy potvrdilo písemné vyjádření, které nás ujistilo, že letos se na Čistou školku peníze nenajdou. Příprava i realizace projektu jsou časově náročné akce a to v praxi znamená, že start projektu bude odložen minimálně do další zimy, kdy bude možné znovu měřit znečistění během smogových situací.

Svůj boj za zdravější a vzdělanější město ale nevzdáváme. Podobný projekt prosazují také naši kolegové v Moravské Ostravě a Přívoze a podporu máme také u kolegů na magistrátu. Proto budeme nadále hledat cesty, jak projekt realizovat, ať už za finanční podpory obvodu, města nebo nějakého dotačního titulu.

---
